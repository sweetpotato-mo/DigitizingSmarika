# टोखा चाकु

**मदन श्रेष्ठ** | लेखक, साहित्यकार तथा अधिवक्ता

### भूमिका
टोखाको भू–संरचना हेर्दा भौगोलिक दृष्टिकोणबाट केही उठेको भूभाग हो भने खेती योग्य जमिन चाहिँ टोखाको चारै दिशामा भएको ठाउँ हो। त्यसैले त किसानका लागि रमणीय स्थल हो। लिच्छविकाल तथा त्योभन्दा पूर्व नै टोखाको निर्माण भएको थियो भन्ने विभिन्न ग्रन्थबाट प्रष्ट छ । काठमाडौँ उपत्यकामा मानव वस्ती बसाल्ने समयमा आदिवासी नेवारहरूको प्रमुख भूमिका रूपमा टोखालाई पनि लिन सकिन्छ । 

टोखामा सुन्दर झरना र सुन्दर वनजङ्गल बिचमा खेती योग्य जमिन भरिपूर्ण छ । कलाकृतिहरूद्वारा भरिएका देवस्थल, तीर्थस्थल, मन्दिर र विहार, इनार र ढुङ्गेधारा पाटीपौवा भवन आदि निर्माण गरेर तथा तीसँग सम्बन्धित गुठी पूजाआजा, बाजागाजा, नाचगान, चाडबाड, जात्रापर्व, उत्सव आदि विकास गरेर टोखाको सम्पदा सांस्कृतिक एवम् आर्थिक विकासका निम्ति टोखा चाकु उद्योग राखी आर्थिक विकास गरी देश विदेश आयात निर्यात गरेको श्री ३ जंगबहादुर राणाको पालादेखि नै पुष्टि छ । यस परिप्रेक्ष्यमा आदिवासी नेवार र तिनका सन्ततीहरू सांस्कृतिक जीवन पद्धति तथा धार्मिक जीवन दर्शन मिलाउन पनि सक्षम छन् ।

### महत्त्व
बच्चाको जन्ममा गरिने संस्कारहरूमा गर्भवती छँदैमा तथा घरबाट धौ बजी ख्वाइन्छ । दही चिउरा सहित मिठाई र फलफूल ख्वाइन्छ भने बच्चा जन्मेपछि चौथो दिनमा मासुको परिकार चिउरा, चाकु, गेडागुडी समेत राखी चोख्याउने गरिन्छ । त्यस मध्येमा विशेष गरेर घ्यः चाकु खुवाई शुद्ध तोरीको तेल जिउमा घस्ने गरिन्छ भने विवाहको क्रममा सुरूमा लाखा लैजाँदा अनिवार्य चाकु र त्यसपछि अरू सगुन वस्त्र दिई लाखा, गहना, लुगा, फलफूल, दही र सुपारी दिने वा लैजाने परम्परा छ । अहिले लाखा लैजाँदा तिल, गुँदपाक बर्फी आदि साथै चाकुको पनि प्रयोग अनिवार्य गरिन्छ ।

मङ्सिर महिनाको यःमरी पुन्हि (धान्य पूर्णिमा)का दिन हाम्रो समुदायद्वारा चामलको पिठो मुछेर एकातिर चुच्चो अर्काेतिर चेप्टो लाम्चो आकारले बनाई त्यसभित्र घ्यु चाकु तिल राखी त्यसलाई उसिनेर पकाइन्छ । यसलाई लक्ष्मी कुबेर आदिको नाममा भकारीमा राखी पूजा गरिन्छ । यसैको उपलक्ष्यमा देउसी खेले जस्तै नेवार समुदायमा घर–घरमा गई खेल्ने परम्परा छ । त्यस समयमा “त्यःछि त्यः बकछि त्यः लातापाटा कुलिंचा दुछ्रि त्यः, यःमरी च्वामु उकिं दुने चाकु ब्युम्ह ल्यासे मब्युम्ह बुढिकुटी” भनी घरघरमा गई यःमरी माग्ने चलन छ । यसर्थ यस पुन्हिको बेलामा पनि चाकुको अनिवार्य प्रयोग गरिन्छ ।

माघे सङ्क्रान्तिलाई घ्यः चाकु सल्हु भनी नेवार समुदायहरूले मनाउने चलन छ । पवित्र तीर्थमा स्नान र पूजापाठ गरी घ्यः चाकुको परिकारसँगै तरुल, कालो तिलको लड्डु साथै मासु तथा अन्य प्रकार राखी भोज खाने र खुवाउने गरिन्छ । यस माघे सङ्क्रान्ति सल्हुमा पनि चाकुलाई महत्त्व दिइन्छ ।

### ऐतिहासिक चाकु स्थान
धेरै उखु पेली त्यसबाट निस्केको रस उमालेपछि लेदो बनाइन्छ । रस निकाली उखुको चोकर फाल्ने ठाउँलाई तुःख्य भनी नामाङ्कन गरियो । पछि त्यस शब्दमा अपभ्रंश भई टोखा बन्न आयो। त्यतिबेला उखु रोपी चाकु उद्योग प्रयोगमा ल्याइएको पाइन्छ । बुढापाकासँग छलफल गर्दा निम्न स्थानमा उखु रोप्ने गरेको सुनिन्छ ।
(क) तैखेल (ख) साप्रा (देउ द्यःख्य) (ग) तरचा (घ) फसिंतल (ब) इम्डोल (च) गलिंडोल (तुख्यः डाँडा)
यी स्थानमा उखु रोपी समय अनुसार खाल्डो खनी पुरी पुनः निकाली सफा गरी पेली रस निकालेर लेदो हुने गरी पकाएर चाकु तयार गरिन्थ्यो।

### क्रियाकलाप
(१) पहिला जग्गा खनजोत गरी जग्गा सम्याइन्थ्यो। त्यसपछि चौडाइ २–४ फिट र लम्बाइ आवश्यकता अनुसार ड्याब बनाई त्यसैमा कम्पोस्ट मल राखी माटोले मल पुरिन्थ्यो। ड्याब तयार भएपछि त्यसको दुवैतर्फ उखु रोप्ने काम गरिन्थ्यो।
(२) महिना दिन पुगेपछि उखुलाई गोडमेल गरिन्थ्यो। पुनः घाँसपात भए उखेली तत्पश्चात फेरि ड्याबभरि कम्पोस्ट मल राखी माटोले पुरिन्थ्यो। यस्तो कार्य मङ्सिरदेखि चैत्रसम्म निरन्तर गरिन्थ्यो। तत्पश्चात उखु बढ्दै जान्थ्यो। जब अर्को मङ्सिर महिना आउँदथ्यो तब उखु काट्ने काम सुरू हुन्थ्यो।
(३) पौष महिनाभरिमा उखु सफा गरिन्थ्यो। माघ महिनामा उखु टुक्रा गरिन्थ्यो। फागुन महिनामा ५ फिट गहिराइ ६–८ फिट चौडाइ तथा लम्बाइमा खाल्डो खनी उखु पुरिन्थ्यो । फागुन चैत्रभित्रसम्म उखु माटोभित्र नै रहिरहन्थ्यो। वैशाख जेष्ठसम्म खाल्डोबाट पुरिएको उखु निकालिन्थ्यो।
(४) उखुलाई पूर्ण सफा गरिन्थ्यो। तयार भएपछि उखु पेल्ने ठाउँमा लगिन्थ्यो। जसलाई भुगाय् भनिन्छ । जहाँ जहाँ प्रशस्त मात्रामा उखु हुन्थ्यो त्यहाँ त्यहाँ त्यस्ता भुगाय राखिएको हुन्थ्यो।
(५) भुगायामा प्रशस्त मात्रामा उखुको रस अर्थात् उखुको तेल निकालिन्थ्यो। त्यस उखुको रस वा उखुको तेलले नै चाकु बनाइन्थ्यो।
(६) उखुको रस निकाल्दा ८ फिट गोलाइ ८ फिट लम्बाइ भएको यंसी राखिएको हुन्थ्यो जसमा नाय्खीले पेचको काम गरिरहेको हुन्थ्यो। उखुको रस निकाल्दा बलियो मान्छे एक जना माथि बस्दथ्यो भने अर्को त्यसको ठीक तल बस्दथ्यो। माथि बस्नेलाई च्वयःम्ह र तल बस्नेलाई क्वयःम्ह भन्ने गरिन्थ्यो। खाँचो हुँदा च्वयःम्ह र क्वयःम्ह त्यस ठाउँबाट निस्कन्थे। अर्थात् च्वयःम्ह हाम फाल्दा क्वयःम्हले टेका दिन्थ्यो र च्वयःम्हले यंसीको फेद मिलाउँदथ्यो। यसरी काम निरन्तर गर्दै जाँदा उखुको रस वा उखुको तेल निस्कन्थ्यो। त्यो तेल वा रस माटोको भाँडा जसलाई अथः भनिन्छ, त्यसमा राखी काठको पन्युले बिस्तारे चलाइन्थ्यो। त्यसपछि लेदोलाई माटोकै भाँडो (कसी) मा करिब आधी घण्टा पकाइन्थ्यो। चलाउने काम निरन्तर गरिन्थ्यो। पाकेको रस अथःमा राखिन्थ्यो। चिसो भएपछि चाकु बनाउने काम सुरू गरिन्थ्यो। कुनै बेला टोखा चाकु बनाउनमा निर्देशन दिने व्यक्तिहरू ः
(१) चन्द्रवीर डंगोल (२) हारान्चा डंगोल (३) सहलुवी भाइचा डंगोल (४) टोखाका मूल नाइके
यी सबै भनाइहरू टोखा चण्डेश्वरी वडा नं. ३ का टीकानारायण श्रेष्ठका हुन् । हाल चाकुको विकासको क्रममा उखु, चाकुको सट्टा सखर र चाकुमा सीमित भई मङ्सिर, पौष, माघमा विशेष गरी सखर चाकुको काम गर्दै धन आर्जन गरिँदै आएको छ ।

टोखा चाकु उद्योगबाट उत्पादन भएको चाकुले स्वदेश तथा विदेशमा समेत ठाउँ पाएको थियो। राणाशासन कालमा चिसापानी किल्लाको बाटो छिचोल्दै काठमाडौँबाट प्रस्थान गरेको चार महिना ११ दिनमा बेलायत पुगेका तत्कालीन प्रधानमन्त्री जंगबहादुर राणा (कुँवर) ले बेलायती महारानी भिक्टोरियाको लागि चाकु उपहार दिएको इतिहासमा उल्लेख छ । हात्तीका दाँत, गैँडाको खाग जस्ता महँगा उपहार महारानी भिक्टोरियाका लागि पक्कै नौला थिएनन् । तर नेपालको मौलिक निर्माण चाकु बेलायती महारानी भिक्टोरियालाई पक्कै नौलो किसिमको रह्यो ।