# यहाँको उखुखेती: कति हजार वर्ष परदेखि !

**प्रभात सापकोटा** | शिक्षक तथा साहित्यकार

लडाइँ नै लडाइँको इतिहास लिएर आएको टोखा सिर्जनामा पनि अद्वितीय छ। उपलब्धिको आफ्नै गजुर ठड्याएर यस भूमिले अरूलाई पनि उदाहरण देखाएको छ। ज्ञानलाई मात्र मूल्य दिन खोज्ने दर्शनभन्दा प्रज्ञा र कर्म (काम) लाई पनि सँगसँगै हिँडाउन सक्ने पुर्खाको अमोघ दृष्टिकै तीरबाट निस्केका हुन् हामीले आज गौरव गर्ने सबै सम्पदाहरू !

अहिलेको सन्दर्भ उखु र चाकुमै केन्द्रित छ। जङ्गलबाट निस्केका मानिस छाप्रा, झुप्रा अथवा घर बनाएर बस्न थालेपछि मात्र उखु घरेलु प्रयोगमा आउन थालेको हो। हाम्रोमा उखुको प्रयोग कहिलेदेखि हुन थाल्यो भन्ने कुराको निक्र्योल वनस्पति विज्ञबाट हुँदै जानेछ। अनुसन्धानले बताएर अनुसार उखुको उत्पत्ति दक्षिण पूर्वी एसियाबाट भएको थाहा पाइन्छ। 'न्यु गुइनिया'का मानिसहरूले आजभन्दा ६००० वर्ष पहिले उखुलाई बालीका रूपमा उपयोग गरेका हुन्। इन्डियामा भने धेरै पछि मात्र प्रयोग हुन थालेको देखिन्छ।

नेपालमा परापूर्वकालदेखि नै उखु खेती हुँदै आएको देखिन्छ। प्राचीन शल्यचिकित्सक सुश्रुतद्वारा सिर्जित 'सुश्रुत संहिता' अनुसार उखुको रस उहिलेदेखि औषधीको रूपमा उपयोग हुन्थ्यो। सुश्रुतकै ग्रन्थलाई अगाडि सारी अनुसन्धाता सौरभले हाम्रोमा 'नेपाली उखु'को इतिहास चार सहस्राब्दी पूर्वदेखि आरम्भ भएको देखाएका छन्। उति बेलाको नेपाल भनेको अहिलेको काठमाडौँ उपत्यका हो। उखु र चाकुको लागि उपत्यकामा टोखाकै नाम अगाडि आउने गरेको पनि सर्वविदित छ।

'सुश्रुत संहिता'मा नेपाली उखुको चर्चा किन भयो ? अन्य ठाउँको उखुको रस उपचारका लागि उपयुक्त नभएर पो हो कि ? यहाँको उखुको रस बढी स्वस्थकर हुनुको कारण के हो ? यस्ता प्रश्नहरूले ल्याउने सम्भावित उत्तरहरूलाई मनन गरी प्राचीन तथ्यहरूलाई हेर्दा नेपाली उखुको गुणस्तर मानव स्वास्थ्यका लागि उपल्लो स्तरकै रहेको अनुमान हुन आउँछ। त्यसैले त नेपाली उखुले उहिलेदेखि प्रख्यात हुने अवसर पायो। मुख्य कुरा, हाम्रो 'तु' र 'ख्य' अथवा उखु खेतीको इतिहास खोज्दा सुश्रुतको समयको खानतलासी गर्नुपर्छ। अनुसन्धाताहरू मध्ये कतिले उनको समयावधि २६०० वर्ष पूर्व मानेका छन्। कतिले ३००० वर्ष पूर्व देखाएका छन्। अर्को कुरा उखु घरेलु प्रयोगमा आएकै वर्ष सुश्रुतले आफ्नो ग्रन्थमा उल्लेख गरेका त होइनन् नै। उखु रोपिनु, सार्वजनिक रूपमा उपयोग हुनु, चारैतिर यसको गुणवत्ता र प्रसिद्धि फैलिनु अनि बिस्तारै नौडाँडा पारिसम्म पनि उखु र उखुबाट निस्कने रसको चर्चा हुनु समेतलाई सामुन्नेमा राखेर उखु खेतीको आरम्भिक समय अनुमान गर्न आवश्यक छ। हाम्रोमा उखु खेती गरेको कति सय वर्षपछि सुश्रुत जस्ता महान् स्वास्थ्यवेत्ता र शल्यचिकित्कले थाहा पाए होलान् ? यहाँको उखुरसको स्वास्थ्यकर गुण ठम्याउने काम कुन मितिमा भयो होला ? स्वास्थ्यको लागि औपचारिक रूपमै उखुको रस प्रयोग भएको समयको पहिलो विन्दु कहाँनेर हो त ?

अध्ययनबाट बर्मादेखि तिब्बतसम्ममा पनि उखु खेतीका प्राचीन प्रसङ्गहरू भेटिन्छन्। यस्ता विविध यथार्थहरूलाई अगाडि राखेर अहिलेसम्म पाइएका प्रमाणहरू हेर्दा 'नेपालेच्छु' अथवा नेपाली उखुको इतिहासको थालनी चार सहस्राब्दी पूर्व नै सुरु भएको देखिन्छ। उखुकै जिउबाट निस्कने रस, खुदो, सखर हुँदै चाकुमा पुगेपछि त एसियामा मात्रै सीमित रहेको हाम्रो टोखाको ख्याति संसारभरि व्यापक भएको कथा सुनाइरहनै परेन। अहिले त चाकु हाम्रो स्वभाव (धर्म) नै पो बन्यो।

कार्यप्रतिको तत्परताले हाम्रा पुर्खालाई उखुमा मात्र सीमित राखेन। उखु पेल्ने, रस जम्मा गर्ने अनि रस पकाएर सखर बनाउनुपर्ने आवश्यकता पनि पर्यो। एकपछि अर्कोको खाँचोले गर्दा हाम्रा पुर्खाहरूमा मिठो चाकु बनाउने सिपको नयाँ ढङ्ग पनि फुर्नैपर्यो ! उखुलाई परिवर्तन गरेर रस, रसलाई परिवर्तन गरेर सखर अनि सखरलाई पनि परिवर्तन गरेर चाकु ! आफैँले सिर्जना गरेको नौलो मिठाई तयार भएको दिन पुर्खाहरू कति रमाए होलान् ? चाकुलाई पहिलो पटक लाभको रूपमा कसरी उपयोग गरियो होला ? शुद्ध एवम् पवित्र (सुरक्षित) तत्त्वका रूपमा मान्यता दिनुपर्ने भावना कहिले जाग्यो होला ! प्रश्नहरूसँगै अहिले त इतिहासले यात्राको लामो शृङ्खला देखाइरहेको छ। यथार्थमा हाम्रा पुर्खाको श्रमसामथ्र्य उहिल्यै खुलेको हो। प्राज्ञक्षमता पहिलेदेखि नआईकन त यति गम्भीर कार्यमा हात हाल्न पनि सकिन्न। सफल रूपमा रिजल्ट दिन सक्नु त अझ प्रशंसनीय पक्ष भइहाल्यो। पुर्खाले गरेको प्रयोग र परीक्षणबाट प्राप्त सिर्जना आज हामी सबैको हातमा छ नौलो मिठाई चाकु। यसैको परिणाम स्वरूप अहिले आएर उखु र चाकुको महनीय मूल्य ठम्याउन हाम्रा मन, आँखा, नाक, जिब्रो, श्रवणइन्द्रीय र श्रमसामथ्र्य पनि अझ क्रियाशील हुन थालेका छन्।

यथार्थमा प्रकृतिले लेखेर छोडेका जीवाश्महरु र चट्टानभित्र कुच्चिएर रहेका वानस्पतिक अवशेषहरुको साङ्गोपाङ्ग अनुसन्धान नभएसम्म हाम्रो भित्री तथ्य प्रकट हुन कठिन छ। हाम्रा हिमाली भिर तथा महाभारत शृङ्खलाका अनेकौँ तहहरुमा उखुको बिरुवा उमार्ने माटै थिएन त ? निगाले उखु र पहराहरुमा हिजो आज पनि देख्न सकिने सिटोको वानस्पतिक सम्बन्ध कस्तो छ ? के पूर्वी एसियाको न्यु गुइनियाबाटै उखुको बिरुवा यहाँ आइपुगेको हो ? कि यहीँको जङ्गलबाट प्राप्त बिरुवाले हाम्रो उखु बारीमा प्रवेश पायो ? यहीँको जङ्गलबाट घरेलु उपयोगमा आउन थालेको हो भने के ६ हजार वर्ष पहिलेको न्यु गुइनियाको भन्दा हाम्रो प्रयोग अझ पुरानो पनि हुन सक्दैन ? यी सबै कुरा अनुसन्धानका पाटा हुन्।

अहिले हजारौँ वर्ष पहिलेदेखि उपयोगमा आइरहेको उखुको इतिहासलाई साक्षी राखेर आफ्नै मौलिक मिठाई चाकु निर्माणमा तीव्र चासो सहित असीम आकाङ्क्षा पनि उर्लिरहेको छ। यस्तो बेला संसारभरि छरिएर रहेका अहिलेका ७ अरब मानिसमध्ये ३ अरब ५० करोड मानिसका हातमा मात्र पनि वर्षको एउटा एउटा डल्लो चाकु पु¥याउन सके हाम्रो आजको सपना विपनामा परिणत हुँदै जाने निश्चित छ।