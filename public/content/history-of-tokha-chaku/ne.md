# टोखा चाकुको इतिहास

**लेखक: कृष्णबहादुर श्रेष्ठ**

तेलको लागि खोकना, जुजु धौको लागि भक्तपुर, करूवाको लागि पाल्पा र सुकुलको लागि थसी (सिद्धिपुर) भने जस्तै टोखाको लागि चाकु प्रख्यात छ। टोखामा कथन पनि छ – “टोखाया चाकु मचा बुलं हाकु ।” टोखाको चाकु खायो भने बच्चा जन्मे कालो हुन्छ । यसको अर्को पनि तर्क रहेको छ। चाकु बनाउने ठाउँमा बच्चाहरू चाकु माग्न जाँदा कालो मोसो दलेर पठाएपछि देख्नेहरूले बच्चा त कालो भएछ त भन्ने चलन पनि छ ।

हुन त यहाँ लिच्छविकालदेखि उखु रोपी सखर उत्पादन गरिँदै आएको छ । राष्ट्रिय अभिलेखालयमा रहेको अनुपानमञ्जरी पुस्तक अनुसार मह र खुदो वा सखरका साथमा जो तिन साँझ त्रुटिपूर्ण खान्छ, त्यसको साधुहरूको सङ्गतले जसरी अज्ञानको नाश हुन्छ, त्यसै गरी फलामको विकारको पनि शान्ति हुन्छ । दाख, कुभिण्डो, खुदो, सखर, तुलसी, सुप, ल्वाङ्ग, नागकेशर यी सबै औषधलाई नौनी र तिल तथा दूध र खुदो / सखर / खाँड यी दुई प्रलेपले भल्लातक जनित व्यथा हरण हुन्छ । (डा.छत्रपति, –पृ.४)

गाईको दूध एक प्रस्थ, सखर दुई पल मिलाएर पिएमा धातुरोगको विष नाश हुन्छ । यो निश्चित छ, केसरू, सिंगडा, कमल कन्द, दाख, छोहरा र खुदो / सखरको पाक सुठोले गर्दछ । उखुको रसको पाक अदुवाको रसले गर्दछ । अथवा पलासका पातको भष्म पानीमा घोलेर खाए पनि उखुको रसको पाक हुन्छ भनेर अजीर्णमञ्जरी पुस्तकमा उल्लेख छ (पूर्ववत्, अजीर्णमञ्जरी, पृ.७) ।

पुरातत्त्व विभागको अभिलेख अनुसार क्रम सङ्ख्या २१८ टोखा वस्ती पञ्चेटारलाई त्यो बेला टोखाटार भन्ने चलन थियो । यस अभिलेख अनुसार का.शि.सू.ब.सं ५०, अ.सं.१०९६ शाहकाल नेपाल संवत् ९८(८) समेतको प्रमाण अनुसार यहाँ उति बेलादेखि नै उखु खेती गरी सखर बनाएर चाकु उत्पादन गरेको व्याख्या छ (सौभाग्य प्रधानाङ्ग, प्रधान सम्पा, पृ.१५७) ।

त्यसै गरी टोखामै उखु रोपी यही ठाउँमा चाकु बनाउने गरेको तथ्य अनुसन्धानबाट थाहा पाइन्छ । चिमंतलमा दुईवटा, तरचा (हाल हाउजिन भएको ठाउँ) चरलेमा एक, चोवलीमा एक, फंसितंमा एक र पालखेलमा एक गरी ६ वटा चाकु बनाउने ठाउँ थिए भने चाकु बनाउने कृषक आफूलाई पायक पर्ने ठाउँमा उखु रोप्ने गर्थे। चाकुको लागि प्रख्यात भएको टोखामा अहिले यसको अवशेष छैन । पहिले पहिले मानिसहरू उखु पेल्ने र चाकु बनाउने काम पनि गर्थे । यस टोखामा अहिले चाकु बनाउने भुगाय् पनि छैन । उहिले चाकु बनाउने ठाउँमा २०५० सालसम्म मकै, घैया, भटमास र बदाम छर्ने गरिन्थ्यो । अहिले सो ठाउँमा आधुनिक कङ्क्रिट घर घडेरी बनेको छ । टोखामा पुरानो प्रविधिको सट्टा नयाँ प्रविधि प्रवेश गरेको छ । यहाँको पुरानो पहिचानको ठाउँमा नवीन विधिवाट चाकु उद्योग सञ्चालनमा आएका छन् ।

टोखाका बुढापाकाले भने अनुसार पहिले पहिले चाकुको स्वाद जिब्रोमा झुन्डिन्थ्यो । अहिलेको चाकुमा यस्तो स्वाद छैन । पहिलेको चाकु २०० ग्राम जति खायो भने सुतेको मान्छे दुई दिनसम्मै उठ्न सक्दैन थियो भन्थे ।

शुद्ध दूध खानलाई गाईको बाछो भएर जन्मनु पर्दछ । त्यस्तै हिजोआज जन्मिनेले साँच्चैको चाकुको मिठो स्वाद लिन पनि पाउँदैन । वास्तविक स्वाद लिन चाहनेले पहिले नै जन्मिन सक्नुपथ्र्यो । अब त्यसो गर्न सम्भव पनि छैन ।

एक अध्ययन अनुसार टोखामा प्रत्येक घरधुरीले १, २ रोपनी र नसक्नेले आधा रोपनीमा भए पनि उखु खेती गर्ने चलन थियो । चैत महिना पहिलो सातादेखि महिनाभरि लगाएर उखु रोप्ने गरिन्थ्यो । उखुको टुप्पो एक फिट छोडी त्यसको तल्लो भागलाई पुसा (बिउ) को लागि छनोट गरिन्थ्यो । मङ्सिरको पहिलो सातासम्म उखु काट्ने चलन थियो । उखुको पात र खुइना निकालेर ४ फिट र ८ फिट लम्बाइको खाल्डोमा हाली परालले छोपेर माटोले पुर्ने र करिब ३० देखि ३५ दिनसम्म खाल्डोमा राखेर निकाल्ने गरिन्थ्यो ।

चाकु बनाउने ठाउँलाई स्थानीय भाषामा चाकु भुगाय् (टहरा) भनिन्थ्यो । चाकु भुगाय्को लम्बाइ करिब ३२ फिटको हुन्थ्यो । चाकुको रस निकाल्ने दुवैतिर ८/९ इन्च मोटो सम्बा (पिलर) दुवै साइडमा बराबर हुन्थ्यो । त्यसै गरी यो खम्बालाई ४ फिट जमिनमा गाडिएको हुन्थ्यो । केही फिट चाँहि जमिनभन्दा माथि निस्केको हुन्थ्यो, त्यसको बिचमा बस्ने काठलाई यंसि भनिन्थ्यो । यंसि करिब १८ देखि २० फिट लामो हुन्थ्यो भने तिनवटै काठमा ४/४ इन्चको प्वाल बनाएको हुन्थ्यो । यी तिनवटै काठको मुढालाई चुकुल हालेर जोड्नुको साथै छालाको डोरीले कसेको हुन्थ्यो ।

उखुको रस निकाल्नको लागि यंसिलाई थिच्नु पर्ने हुन्थ्यो । यंसिको २ फिट वरपर हुने गरी बाँसका किला गाडिएका हुन्थे । त्यसको अगाडि पेल्न सजिलो होस् भनी उखुको टुक्रालाई मुङ्ग्राले पिट्दै बाँसको दुवैतिर राख्ने गरिन्थ्यो । यस विधिबाट रस निकाल्न सजिलो होस् भनी ८/९ टुक्रा बनाई २० देखि २५ वटा उखुका टुक्रा मिलाएर सानो दाउराको भारी जस्तो मुठा गरी राखिन्थ्यो भने यसलाई कली वा भारी भनिन्थ्यो । यंसिको टाउको मुनि उखुका टुक्राहरू राखेर यंसिलाई थिची रस निकाल्ने गरिन्थ्यो । बिचमा रस जाने गरी डँुड जस्तो बनाइएको हुन्थ्यो । सो रस भाँडोमा जम्मा हुन्थ्यो ।

यंसिको टुप्पोको दायाँ बायाँतिर चार/पाँच फिट अग्ला खम्मा वा काठ गाडेर त्यसमाथि अडेसोका लागि बाँस तेस्र्याइएको हुन्थ्यो । यंसिको टुप्पोमा टेकी बाँसमा समातेर हात गोडा र शरीरलाई सन्तुलनमा राखी उखु पेल्नका लागि कामदारले सो यंसि तलमाथि गर्दा उखुका टुक्राबाट रस निस्कन्थ्यो । सो रस तल राखेको भाँडोमा जम्मा हुन्थ्यो । यस रसलाई साख ति भनिन्थ्यो । यस साःख ति अर्थात् उखुबाट निकालेको रसलाई १, २, ३, ४ गरेर पालैपालो पकाउन सुरू गरिन्थ्यो । त्यसै क्रममा उल्टोबाट फेरि ४, ३, २, १ गरी करिब १५ देखि ३० मिनेटसम्म पकाउने प्रक्रिया सुरू गरी चाकु बनाउन तयारी गरिन्थ्यो । रस बाक्लो हुँदै गएर लेदो रूपमा परिणत भएपछि आफूले चाहेको आकारमा चाकु बनाइन्थ्यो ।

आफूले चाहेको अनुसार डल्लो चाकु, चक्ला चाकु बनाइन्थ्यो भने हिजोआज मिठाई पसलमा पाइने तिन औँला डाम माइली, साइली र कान्छीको छाप पनि राखिन्थ्यो । एक प्रकारको चरो परेवा जस्तो गोलो आकारमा पनि टोखा चाकु भनेर लेखेको हुन्थ्यो । त्यस्तो छाप पनि राखिन्थ्यो । चाकु हरियो लपेसमा हालेर चाङ बनाइन्थ्यो भने करिब १५ दिन अगावै सम्पन्न हुने गरी कामको व्यवस्थापन पनि गरिन्थ्यो ।

चाकु बनाउनलाई ११ जना कामदारको आवश्यकता पथ्र्यो । जसमा ६ जना उखु काट्ने, २ जना उखु पिट्ने, १ जना उखु पेल्ने र २ जना उखुको रस पकाउने काममा व्यस्त हुन्थे भने बाँकी आवश्यक अन्य काममा प्रयोग गरिन्थ्यो ।

चाकु उद्योगका लागि आवश्यक पर्ने सामग्रीहरू न्याखिं (छालाको डोरी), वइवहँ, ल्याःसि, स्वयो (उखु च्याप्ने साधन), यंसि (उखु पेल्ने लामो काठ) थ्वाःकोटा, खुत्वा, थलकोला, स्यान चुख्वः, स्यान वुइवा, स्यान सल्हाँ १ थान आदि प्रयोग हुने सामग्रीमा पर्दछन् ।

चाकु बनाउन थाल्दा र विसर्जन गर्दा भोज खुवाउने चलन पनि थियो । भोजहरूमा तुसा पूजा (उखु खाल्डोमा राख्ने बेलामा खुवाउने भोज), नायः पूजा (नाइकेले कामदारहरूलाई खुवाउने भोज) पर्दछन् । चाकु बनाउन जाँदा निसु (चोखो सफा सुग्घर) गरी छोम्वाः सगुन लिने चलन थियो । हाँसको बलि पनि दिइन्थ्यो । त्यसपछि समय्बजी, माछा, मासु, भटमास राखेर भोज खुवाउने गरिन्थ्यो ।

सुरूदेखि चल्दै आएको चलन हाम्रो समुदायमा मर्दा वा जन्म हुँदा चाकुको धेरै महत्त्व छ । मान्छे मर्दा चाकु, रक्सी, चिउरा, अदुवा लगेर चिपं थिकेगु अर्थात् जुठो बार्ने चलन छ भने बच्चा जन्म हुँदाखेरि चाकु, ज्वानो, जाइफल आदि लिएर छोरीको घरमा सःह कंकेगु (बच्चा जन्मियो भनेर) जाने चलन छ । नेवार समुदायमा विवाहका लागि बेहुला पक्षले बेहुलीको घरमा लाख यनेगु (लाने) बेलामा पनि चाकु लाने चलन छ ।

धर्म कर्ममा पनि चाकु र सखरको महत्त्वपूर्ण भूमिका छ । सत्यनारायण पूजा गर्दा अपुङ्ग र पञ्चामृत बनाउँदाखेरि चाकु वा सखर राखेर बनाउने चलन छ । पूजा सामग्रीमा चाकु पनि हालेर पूजा गर्ने गरिन्छ । देवालीको दुई दिन अगाडि चाकु, अदुवा चिउरा राखेर अब देवाली पूजा गर्नु पर्दछ भनी सन्या (सल्लाह) गर्ने पनि चलन छ । यसै गरी धार्मिक स्थल गोसाइँकुण्ड मेला भर्न जाने बेलामा पनि चाकु, अदुवा, चिउरा र केही अन्य सामग्री लाने चलन छ । यो खास गरी लेक लाग्यो वा जाडो भयो भने चाकु अदुवा मिलाएर खायो भने जाडो भाग्छ भन्ने चलन छ । यो खास गरी लेक लाग्यो वा जाडो भयो भने चाकु अदुवा मिलाएर खायो भने जाडो भाग्छ भन्ने चलन छ । चाकुलाई धेरै चोखो वस्तुको रूपमा पनि लिइन्छ । यसरी परम्परालाई मास्नु नहुने मान्यता छ । यस्ता पुराना र इतिहास बोक्ने परम्परा मासिएर गए भने मानव जातिको अन्त्य हुन सक्छ, सकेसम्म यसलाई जोगाएर राखौँ ।

---
**सन्दर्भग्रन्थ**
* क.डा. छत्रपति दहाल (सम्पा.तथा अनु.) : अर्जीणमञ्जरी, राष्ट्रिय अभिलेखालय, काठमाडौँ, २०७५ ।
* ख.पूर्ववत् : अनुपानमञ्जरी, राष्ट्रिय अभिलेखालय, काठमाडौँ, २०७५ ।
* ग.सौभाग्य प्रधानाङ्ग (प्र.सम्पा.) : राष्ट्रिय अभिलेखालय, काठमाडौँ, २०७६ ।