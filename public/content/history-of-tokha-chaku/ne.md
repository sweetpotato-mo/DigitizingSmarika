# टोखा चाकुको इतिहास

**लेखक: कृष्णबहादुर श्रेष्ठ**

तेलको लागि खोकना, जुजु धौको लागि भक्तपुर, करूवाको लागि पाल्पा र सुकुलको लागि थसी (सिद्धिपुर) भने जस्तै टोखाको लागि चाकु प्रख्यात छ। टोखामा कथन पनि छ – “टोखाया चाकु मचा बुलं हाकु।” टोखाको चाकु खायो भने बच्चा जन्मे कालो हुन्छ भन्ने एउटा तर्क छ भने अर्कोतिर चाकु फ्याक्ट्रीमा बच्चा जाँदा कालो मोसो दलेर पठाउने चलनले गर्दा यस्तो भनिएको हो।

लिच्छविकालदेखि नै यहाँ उखु खेती र सखर उत्पादन हुँदै आएको छ। 'अनुपानमञ्जरी' र 'अजीर्णमञ्जरी' जस्ता प्राचीन पुस्तकहरूका अनुसार चाकु र सखरको सेवनले विभिन्न शारीरिक विकारहरू शान्त पार्ने र औषधिको रूपमा काम गर्ने उल्लेख छ। पुरातत्त्व विभागको अभिलेख अनुसार टोखाटार (हालको पञ्चेटार) मा शाहकालदेखि नै उखु खेती र चाकु उत्पादन भएको प्रमाण पाइन्छ।

पहिले टोखाका चिमंतल, तरचा, चरले, चोवली, फंसितं र पालखेल गरी ६ वटा मुख्य चाकु बनाउने ठाउँ थिए। तर अहिले ती ठाउँहरूमा आधुनिक घरहरू बनिसकेका छन्। पुराना बुढापाकाका अनुसार पहिलेको चाकुको स्वाद छुट्टै हुन्थ्यो—२०० ग्राम जति खायो भने मान्छे दुई दिनसम्म उठ्न नसक्ने गरी तागत दिन्थ्यो।

### परम्परागत उत्पादन विधि
पहिले हरेक घरधुरीले कम्तीमा आधा रोपनीमा उखु खेती गर्थे। चैतमा उखु रोपेर मङ्सिरमा काट्ने चलन थियो। चाकु बनाउने टहरालाई **'चाकु भुगाय्'** भनिन्थ्यो। उखु पेल्नका लागि १८ देखि २० फिट लामो **'यंसि'** (काठको ठुलो खम्बा) प्रयोग गरिन्थ्यो। कामदारहरूले बाँसको सहायताले यंसिलाई तलमाथि गरेर उखुको रस ('साःख ति') निकाल्थे। यो रसलाई निश्चित प्रक्रिया अनुसार १५ देखि ३० मिनेटसम्म पकाएर चाकु तयार पारिन्थ्यो।

### सांस्कृतिक र धार्मिक महत्त्व
हाम्रो समुदायमा जन्मदेखि मृत्युसम्म चाकुको ठुलो महत्त्व छ:
* **मृत्यु र जन्म:** मान्छे मर्दा जुठो बार्न ('चिपं थिकेगु') र बच्चा जन्मिँदा 'सःह कंकेगु' गर्न छोरीको घरमा चाकु लगिन्छ।
* **विवाह:** बेहुला पक्षले बेहुलीको घरमा 'लाख यनेगु' गर्दा चाकु अनिवार्य हुन्छ।
* **धर्म:** सत्यनारायण पूजा, पञ्चामृत र देवाली पूजामा चाकुको प्रयोग गरिन्छ।
* **स्वास्थ्य:** गोसाइँकुण्ड मेला जानेहरूले जाडो र लेक लाग्ने समस्याबाट बच्न चाकु र अदुवा लैजाने गर्छन्।

चाकुलाई अत्यन्तै चोखो वस्तु मानिन्छ। हाम्रा पुराना इतिहास र परम्पराहरू मासिए भने मानव जातिकै पहिचान हराउन सक्छ, त्यसैले यसलाई जोगाउनु हामी सबैको कर्तव्य हो।

---
**सन्दर्भ ग्रन्थ:**
* डा. छत्रपति दहाल, 'अर्जीणमञ्जरी', राष्ट्रिय अभिलेखालय, २०७५।
* 'अनुपानमञ्जरी', राष्ट्रिय अभिलेखालय, २०७५।
* सौभाग्य प्रधानाङ्ग, राष्ट्रिय अभिलेखालय, २०७६।