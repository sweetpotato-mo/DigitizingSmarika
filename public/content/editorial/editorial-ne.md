# प्रकाशकीय 
## टोखा चाकु र एकताको आवश्यकता

समस्या नभईकन संस्थाको जन्म हुँदैन । त्यसैले टोखामा छरिएका चाकु व्यवसायीहरूलाई एकै ठाउँमा राख्ने उदेश्यले **टोखा चाकु व्यवसायी सङ्घ** खडा भएको हो। टोखाका बुद्धिजीवीहरूको सरसल्लाह अनुसार समाजको गठन गरिएको छ भने चाकु व्यवसायीलाई एकजुट गरी चाकु उत्पादन र बिक्री गर्नु यस सङ्गठनको मुख्य उदेश्य हो। सबै चाकु उद्यमीहरूको एकै आवाजमा यो समाजको गठन भएको हो भन्ने सहर्ष जानकारी गराउँछौँ ।

यस समाजले टोखा बस्तीभित्र रहेका चाकु उद्यमीहरूको पहिचान गर्ने, उद्यमीको समस्या केलाउने, चाकुको बजार व्यवस्थापन गर्ने, त्यसपछि टोखा बाहिरका व्यवसायी र उद्यमीलाई एकै ठाउँमा ल्याउन प्रयत्न गरिरहेको छ । ऐतिहासिक, सांस्कृतिक तथा मौलिक दर्शनले फलेफुलेको यस टोखा नगरीमा चाकुको वास्तविक मौलिक स्वाद सुरक्षित राख्ने हाम्रो मूल उद्देश्य रहेको छ ।

प्रश्न झन गहकिलो छ । उत्तर खोजिहाल्दा पनि हामीले सुदूर टाढासम्म हेर्ने दृष्टि तिखार्नै पर्छ । हाम्रा बाजे, बाजेको परिश्रम, उहाँहरूको कार्यत्परता र वर्तमान प्रतिफललाई सन्तुलनमा राखी बाटो पहिल्याउन पनि जरूरत छ । हामी चाकु व्यवसायी सँगै मिलेको खण्डमा यसको भविष्य अति समुज्ज्वल छ । टोखा परम्परागत चाकु संरक्षण समाजद्वारा विभिन्न प्रकारका ललिपप, क्याटबरी, चकलेट जस्ता खाद्य सामग्री बनाउने मेसिनहरू भिœयाउन सकिएको खण्डमा टोखाका सबै चाकु उद्यमी उत्साहित भएर बाह्रै महिना कार्यक्षेत्रमा संलग्न हुने सामथ्र्य र उर्जा पनि थपिन्छ ।

नेपालका अधिकांश जनताहरू कृषिमा आधारित छन् । जहाँ नेवार परम्परा कला, संस्कृति हुन्छ त्यहाँ बाजागाजा, जात्रा तथा सङ्गीतको उद्घाटन हुन्छ । यसबाट नेवार समुदायमात्र होइन नेपालका समग्र जातिहरूलाई एउटै सूत्रमा आबद्ध हुन पनि बल पुगिरहेको हुन्छ । त्यसै गरी टोखा चाकुको स्वादले सबैको मनोभावनालाई एकीकृत गराउँदै ल्याएको कुरा पनि बिर्सनु हुँदैन । यस्तो अवस्थामा टोखाको परम्परागत मौलिक चाकुलाई सुव्यवस्थित गर्दै हामीले 'टोखा चाकु' ब्रान्ड दिएर छरिएका चाकु व्यवसायीलाई एकै ठाउँमा ल्याउने प्रयास गरेका छौँ ।

टोखाका अधिकांश चाकु व्यवसायीलाई धेरै किसिमका समस्या छन् । थोरै लगानी गर्नेलाई बजारको समस्या छ भने धेरै लगानी गर्नेलाई जिन्सी तथा नगदको समस्या छ । उता बैंक तथा सहकारीले चाकु व्यवसायीहरूलाई झट्ट विश्वास पनि गर्दैनन् । कालिमाटीका सखर व्यापारीको मनोमानी र एकाधिकार सिन्डिकेटको समस्या पनि छँदै छ । टोखा चाकु भनेर बाहिरको चाकु व्यापार गर्ने र स्थानीय कामदार नपाइने जस्ता अनेक समस्याहरू हाम्रा अगाडि छन् ।

टोखा नगरपालिकाले चाकु व्यवसाय गर्नेलाई सखर, दाउरा, सहुलियत दरमा ऋण, बजार व्यवस्था गर्न चासो देखाएमा हाम्रो आत्मबल बढ्ने स्पष्टै छ । आगामी दिनमा टोखा नगरपालिका, उद्योग मन्त्रालय र सरकारबाट गम्भीरतापूर्वक लिई चाकु उत्पादक र चाकु व्यवसायलाई आवश्यक सहयोग र उद्यमीहरूसँग अन्तरक्रिया गरेर उहाँहरूको विचार तथा भावनालाई कदर गरी अगाडि बढ्नु पर्ने आजको आवश्यकता हो।