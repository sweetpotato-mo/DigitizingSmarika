# मिठो छैन भन्छन् तर खोसेर खाइदिन्छन्

**हिक्मत डंगोल** | प्रधान सम्पादक, टोखा लाइभ डटकम

'ए दाइ ! यस्तो फोहोर ठाउँमा राखेको सखरबाट बनेको कसरी खाने हँ ?' 'होइन, यो त रक्सी बनाउन पो प्रयोग गरिन्छ त, चाकु बनाउन त अर्कै ठाउँमा राखेको छ नि ।'

त्वापचा स्थित भक्त श्रेष्ठका छोरा जीवन श्रेष्ठले चाकुको कुटिर उद्योग चलाएर नै २५ वर्ष बिताएका छन् । टोखा जस्तो सानो ठाउँमा पहिले ५ वटा मात्र यस्ता चाकु उद्योगहरू सञ्चालित थिए । अरू उद्योग झैँ यो काम सजिलो चाहिँ छैन । किनभने अहिलेको युगमा जे सुकै कार्य गर्न पनि मेसिनको प्रयोग गरिन्छ तर यो व्यवसाय गर्न केही पनि उपकरणहरू बनाइएको पाइँदैन ।

भक्त भन्छन् – “यो चाकुको काम गर्न धेरै कठिन छ । तर आम्दानी भने राम्रो नै छ । मैले त ६ दशक बिताएको छु। पहिले–पहिले चाकु बेच्न चाहिँ बढी नै मुस्किल थियो। बाटो–घाटो थिएन । खर्पनमा बोकेर ५–६ दिनको बाटो गाउँ गाउँसम्म लानु पथ्र्यो। गाउँमा बेच्न लाँदा पनि पैसा चाहिँ आउँदैनथ्यो। चाकुबाटै धान, कोदो, मकै, गहुँ र जौ जस्ता अन्नहरू साट्नु पथ्र्यो।”

“कति हुल्याहा मान्छेहरूले चाकु मिठो भए पनि नमिठो छ, भन्दै अन्नहरू पनि नदिने, पछि आइज भनेर फर्काउने गर्दथे। खास गरी नुवाकोट, भक्तपुर र ललितपुरका केही ठाउँमा भने खोसेर नै खाइदिने गर्दथे। कति ठाउँमा त अझै यस्तै छ ।” भक्त श्रेष्ठ कथा सुनाउँछन् ।

भक्त भन्छन् – “घरेलु तरिकाले बनाउने भएकोले जोखिम पनि उठाउनु पर्छ । चाकु बनाउँदा कतिचोटि त हात खुट्टा पोलेर हालसम्म पनि खतहरू छन् । आगोको धुँवा पनि खप्नै पर्छ । उमाल्दै गरेको सखर शरीरमा प¥यो भने अलकत्राले भन्दा पनि नराम्रो पोल्छ । चाकु खास गरी जाडो समयमा बढी बिक्ने गर्छ । यःमरी र माघे सब्क्रान्ति जस्ता चाडपर्वहरूमा भने चाकु नखाने व्यक्ति कमै हुन्छन् ।”

भक्तका अनुसार चाकु औषधीको रूपमा प्रयोग गरिन्छ । रूघा र खोकी लाग्दा महिनावारी गडबडी हुँदा र सुत्केरीलाई यो बढी प्रयोग गरिन्छ । विशेष गरेर नेवार समुदायमा भने चाकु दिएर नै विवाहको कुरा छिन्ने चलन छ । सुत्केरी भएको बेला सिङ्गै चाकु दिए छोरा र आधा मात्र दिए छोरी भएको सूचना प्रदान हुने विश्वास गरिन्छ । कसै–कसैले बहुला कुकुरले टोकेमा चाकु फुकेर खुवाउने गर्छन् । यसरी चाकुको महत्त्व धेरै छ ।

चाकुको माग उपत्यका बाहिर अनि विदेशतिर पनि बढ्दो छ । टोखाबाट नेपालभर र विदेशमा अमेरिका, युरोप र अस्ट्रेलियामा समेत निर्यात गर्ने गरिन्छ । चाकु सिजनमा ४० मुरीसम्म चाकु जाने अनुमान पनि उनी गर्दछन् । ठूलो रूपको पेसा नभए पनि यस व्यवसायबाट आफ्नो परिवार पालेको भक्त सम्झन्छन् । सखर पनि दुई किसिमको हुन्छ – पहेँलो र कालो, पहेँलो सखरले चाकु बनाइन्छ ।

भक्त भन्छन् – “मैले भन्दा मेरा बुबा–आमाले त धेरै दुःख गर्नु भएको थियो। मैले पनि धेरै वर्षसम्म यही पेसामा काम गरिसकेँ । अहिले मेरा छोरा–नातिहरूले यो बिँडो थामिरहेका छन् । काम गर्दा धेरै दुःख हुने भएकोले जो कोही यस पेसामा लागेका छैनन् । टोखाया चाकु मचा बुलं हाकु, अर्थात् टोखाको चाकु, बच्चा जन्मियो कालो। चाकु खाएर यस्तो भएको रे। चाकुका लागि प्रसिद्ध टोखामा चाकुसँग जोडिएका यस्ता धेरै कथन छन् । यहाँको सामाजिक धरातलमा गहिरो सम्बन्ध गाँसेको छ चाकुले।”

भक्त श्रेष्ठ सम्झन्छन् – “टोखामा पहिले चाकु बनाउने ५ वटा उद्योग थिए । चिम्तँ भन्ने ठाउँमा २ वटा, तरचामा २ वटा र चुलु भन्ने ठाउँमा एउटा थियो। पहिले टोखामा सबै मानिसद्वारा आफ्नै खेतबारीमा उखु खेती गर्ने गरिन्थ्यो। तसर्थ सबैको घर–घरमा सखरबाट चाकु उत्पादन गर्ने काम हुन्थ्यो। टोखामा पाइने उखु सानो खालको निगाले जातको बुढी औँला जतिको मोटो हुन्थ्यो। बाहिरबाट आउने मानिसहरूलाई दिएर पठाइन्थ्यो। जुन अति मिठो हुँदा चाँडै नै प्रख्यात भयो।”

अहिले स्थिति फेरिएको छ । राजधानीबाट उत्तरमा पर्ने टोखा नगरपालिकामा अहिले १५।२० जना चाकु बनाउने पेसामा लागेका छन् । २०१२।१३ सालमा जस्तो मनग्ये रूपमा चाकु बनाइँदैन । पुर्खौली रूपमा काम गर्दै बनाउँदै आएकाहरूले मात्र बिँडो थामिरहेका छन् । ती मध्ये जीवन श्रेष्ठ भन्छन् – “बाजेको पालादेखि गर्दै आएको पेसा किन छाड्ने भनेर मात्रै यो काम गरिरहेको हुँ । यो पेसाले जीवन धान्न नसकेपछि केही वर्ष म कोरिया बसेर पनि आएँ । अहिले किराना पसल राखेको छु।”

चाकु उत्पादनबाट आर्थिक लाभ नभइरहेको भने छैन । जीवन एक सिजनमा झन्डै २० लाखको कारोबार हुने गरेको अनुभव सुनाउँछन् । कार्तिक महिनादेखि माघको अन्तिमसम्म चाकु बनाउँदा उनको ७ महिनाको खर्च धानिन्छ । उनका बुबा श्रेष्ठ भन्छन् – “बुबाबाट मैले सिकेँ र मबाट छोराले सिके। अरू त अरू नातिहरूले समेत सिकिसकेका छन् । टोखामा चाकु बनाउने काम कहाँ हराउँछ र !”

त्यसो भएर पनि वर्तमान स्थिति त्यति आशाप्रद छैन । हाल उखु नपाएपछि बाहिरबाट सखर ल्याएर चाकु बनाउने कामलाई निरन्तरता दिइएको छ । बिस्तारै कसैले पूँजी र कसैले उखुको अभावको कारण यो पेसा छाडेर डकर्मी, सिकर्मी र ठेकेदार बनेर दिन बिताउन थाले। अहिले तराईको कपिलवस्तु लगायत अन्य ठाउँबाट सखर ल्याएर चाकु बनाउन बाध्य हुनु परको छ ।

टोखाको चाकुको चर्चाकै कारण यहाँको जस्तो चाकु बनाउन सिक्न बाहिरका मानिसहरू पनि यहाँसम्म आउने गरेका छन् । तर यहाँका किसानहरू खुलेरै यसको रहस्य (चाकु बनाउने विधि) बताउन चाहँदैनन् । भक्तपुरबाट सिक्न आएका कृष्णलाल महर्जन भन्छन् – ।।।दुई महिनादेखि सिक्दै छु, टोखाको जस्तो चाकु बनाउन अलिकति समय अझै लाग्ला ।’ उनले यहाँबाट राम्रोसँग सिकेर सहरमा गई पैसा कमाउने अभिलाषा लिएका छन् ।

टोखामा स्थानीय सादा र विशेस गरी ३ खालको चाकु बनाइने गरिएको स्थानीय कृष्णबहादुर श्रेष्ठ बताउँछन् । उनी भन्छन् –।।।टोखाले काठमाडौँ उपत्यकाभरि करिब ७५ प्रतिशत चाकुको आपूर्ति गर्ने गरेको थियो। अहिले पनि यहाँ बनाउने चाकुले उपत्यकामा राम्रै कब्जा जमाएको छ । यहाँका किसानहरू भक्तपुर, ललितपुर, असन, धर्मस्थली, मनमैजु, खोकना, लुभु आदि ठाउँसम्म गई चाकु बनाइदिन्छन् ।’

अहिलेका व्यापारीहरूले कम गुणस्तरको चाकु बनाई ग्राहकलाई ।।।टोखाको चाकु’ भनेर बेच्दा टोखावासीलाई निकै असर पर्ने गरेको छ । टोखाको चाकु हो वा होइन स्पष्ट छुट्याउन सकिन्छ । भक्त श्रेष्ठ भन्छन् – “यहाँ बनाएको चाकु फुटाउँदा सिसा फुटे झैँ झ¥याम्म भई फुट्छ भने अन्य ठाउँको यसरी फुट्न सक्दैन । फेरि बाहिर बनाएको चाकु ओसिएको हुन्छ ।”

वास्तवमा टोखामा मकै, घैया, बदाम र भटमासको खेती गर्न थालिएपछि निगाले उखु लगाउन छाडिएको हो। समय अनुसार बिस्तारै बस्ती बढ्यो। उखुको बीउ पनि लोप भइसकेको छ । अहिले पनि बाहिरबाट सखर नआउने हो भने चाकुका कारण प्रसिद्ध टोखाको अस्तित्व र सक्कली स्वाद इतिहासको अध्ययनका क्रममा मात्र चाख्न पाइन्छ ।