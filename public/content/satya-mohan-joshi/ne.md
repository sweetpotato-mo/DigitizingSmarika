# हाम्रो संस्कृतिमा चाकुको महिमा

**चाकु राखेर "पिपिखुना" बनाउन सकियोस्, शुभकामना!**

मैले सानैदेखि नै चाकु खाएँ। यःमरी पुन्हिको बेला "यःमरी च्वामु, उकी दुने हामु, नयेबले चाकु..." भनेर गीत गाउने चलन पहिलेदेखि नै छ। यो बच्चाहरूका लागि रमाइलो खेल जस्तै पनि भइरहेको छ। चाकु कसलाई मन पर्दैन र? आखिर "रातो राम्रो, गुलियो मीठो" भन्ने चलन नै छ।

टोखा लिच्छविकालमा नै विकास भइसकेको नेवार सभ्यताको एउटा नमूना ठाउँ हुनुका साथै, त्यतिबेलै उपत्यकाभरिका मानिसहरूलाई चाकु उपलब्ध गराउने केन्द्र भइसकेको थियो। उपत्यकाको जुनसुकै ठाउँमा गए पनि, टोखाका मानिसहरू आए भने 'चाकु ल्याए होलान्' भनेर सजिलै अनुमान गर्ने चलन अहिले पनि कायमै छ।

चाकु भनेको शक्तिवद्र्धक (टनिक) हो। चाकु खाएपछि शरीरमा तुरुन्तै गर्मी (ताप) पैदा हुन्छ। त्यसैले जाडो महिनामा चाकु राखेर खुवाउने गरिन्छ। हाम्रो परम्परामा जाडो महिनामा "घ्यू-चाकु संक्रान्ति" (माघे संक्रान्ति) भनेर विशेष दिन नै बनाइएको छ।

चाकु भन्ने बित्तिकै सखरको कुरा पनि आउँछ। चाकुको विकास सखरबाटै भएको हो। हाम्रो संस्कृतिमा जात्रा र चाडपर्वमा मात्र होइन, जन्मदेखि मृत्युसम्मका संस्कारहरूमा घ्यू, चाकु, तिल, मह र अदुवा राखेर खुवाउने चलन छ। चाकुको महिमा यस्तो छ कि हाम्रो खानपानको संस्कृतिमा चाकुलाई निकै महत्व दिइएको छ।

पाटनको महापाल न्हाय्कं बहिलमा "पिपिखुना" नामक एउटा औषधीजन्य परिकार बनाइन्थ्यो। त्यो चाकु राखेर बनाइने र अलिकति पिरो स्वाद हुने, गुभाजुहरूले बनाउने औषधि नै हो। त्यो बच्चाहरूलाई खुवाउँदा खोकी निको हुने भएकाले पहिले गाउँ-गाउँबाट मानिसहरू त्यो किन्न आउँथे। पाटनमा त्यो औषधि मात्र बेचेर घर बनाएको कुरा मलाई राम्ररी थाहा छ। 

खोकी लागेकाहरूका लागि "पिपिखुना" औषधि रामवाण नै हो। त्यसलाई अहिले पनि विकास गर्न सकिन्छ। यसतर्फ चाकु उद्यमीहरूले प्रयास गरे पनि हुन्छ। सरकारले यसमा अनुदान दिएर उत्पादन गराए पनि हुन्छ।

अन्त्यमा, परम्पराको रक्षा गर्दै चाकु उद्यमीहरूले मौलिक उत्पादनको संरक्षणका साथै समय सुहाउँदो ढङ्गले काम अगाडि बढाउन सकून्, यही नै मेरो शुभकामना छ।