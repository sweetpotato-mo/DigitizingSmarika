# झीगु संस्कृतिइ चाकुया महिमा

**चाकु तयाः “पिपिखुना” दयेके फयेमा, भिंतुना**

जिं मचाबलेनिसें हे चाकु नया । यःमरी पुन्हिबले “यःमरी च्वामु, उकी दुने हामु, नयेबले चाकु...” धकाः म्ये हालेगु चलन न्हापांनिसें दु। थ्व मस्तय् न्ह्याइपुकेगु कासा थें नं जुयाच्वंगु नं दु। चाकु सुया जक मयः ? खय्तय् नं “रातो राम्रो, गुलियो मीठो” धाइगु चलन दु।

तोखा लिच्छविकालय् हे विकास जुइधुंकूगु नेवाः सभ्यताया नमूना थाय् लिसें उब्ले हे स्वनिगःन्यंकया मनूतय्त चाकु उपलब्ध याइगु थाय् जुयाच्वने धुंकूगु खः । स्वनिगःया न्ह्याथाय् वंसां तोखामित वल कि चाकु हल जुइ धकाः अःपुक हे अनुमान याइगु आः नं जुयाच्वंगु दु।

चाकु धइगु शक्तिवद्र्धक (टनिक) खः । चाकु नल कि शरीरय् छक्वलं हे गर्मी जुया वइ । अथे जुयाः चिकुबले चाकु तयाः नं नकेगु याइ । झीगु परम्पराय् चिकुलां “घ्यः–चाकु स्ंल्हू” धकाः दिं हे विशेष नं दयेकातःगु दु।

चाकु धाल कि साखः नं वइ । चाकुया विकास साखःपाखें जुयावयाच्वंगु खः । झीगु संस्कृतिइ जात्रा व नखःचखःबले जक मखु, सीसां बूसां घ्यः, चाकु हामो, कस्ती, पालु तयाः नकेगु चलन दु। चाकुया महिमा थुज्वःगु दु कि झीगु नयेगु संस्कृतिइ चाकुयात अतिकं महत्व बियातःगु दु।

यलया महापाः न्हाय्कं बहिलय् “पिपिखुना” धइगु वासः नसा दयेकू। व चाकु तयाः दयेकातःगु लिसें पालुसे नं च्वनीगु गुभाःजुतय्सं दयेकीगु वासः हे खः । व मस्तय्त नकल कि मुसु वइगु लनीगु जुयाः न्हापा गां–गामंनिसें मनूत व न्याः वइगु। यलय् व वासः जक मियाः छेँ दयेकूगु जिं बांलाक स्यू।

मुसुवःगुयात “पिपिखुना” वासः रामवाण हे खः । उकियात आः नं विकास याये ज्यू। उखेपाखे चाकु उद्यमिपिन्सं कुतः याःसां ज्यू। सरकारं उकी अनुदान बियाः उत्पादन याकूसां ज्यू।

अन्त्यय्, परम्परायात रक्षा यानाः चाकु उ्रद्यमिपिन्सं मौलिक उत्पादनयात संरक्षण लिसें ई–ब्यःयात ल्वयेक ज्या याना यंके फयेमा, थ्वहे भिंतुना च्वना ।