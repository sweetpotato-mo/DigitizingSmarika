# चाकु साहु

**कृष्णलाल श्रेष्ठ**


माता बसलक्ष्मी श्रेष्ठको कोखबाट कान्छो सन्तानको रुपमा २०१६ सालमा कृष्णलाल श्रेष्ठको जन्म टोखाको देयक्व टोलमा भएको थियो। मध्यम वर्गीय किसान परिवारमा जन्मेका उनका तिन दाजु र दुई दिदीहरु छन् ।

बाजे अष्टमान श्रेष्ठ र बा अष्टनारायण श्रेष्ठ खेती गर्थे । मङ्सिर र पुसमा परम्परागत रुपमा चाकु बनाउने र बेच्ने गर्थे। चाकु व्यवसाय कृष्णलालको पुर्खौली व्यवसाय नै हो। कृष्णलाल पनि चाकु व्यवसायमा नाम चलेका व्यवसायी नै हुन् । उनले विगत २०३६ सालमा परम्परागत रुपमा चाकु उत्पादन गरेर व्यवसाय सुरु गरेका थिए ।

उनको प्रारम्भिक शिक्षा चण्डेश्वरी प्राथमिक विद्यालयबाट सुरु भएको थियो। उनी सधैँ कक्षामा प्रथम हुन्थे। उनले त्यहाँ पाँच कक्षासम्म अध्ययन गरे र उनको अध्ययन यहीँ सीमित रह्यो। विद्यार्थी जीवनकालमा अध्ययनको लागि चाहिने कापी कलम उनी आफै जुटाउँथे। साथीहरुसँग गुच्चा खेल्ने र जितेको गुच्चा बेचेर आएको पैसाले आवश्यक कापी कलमको व्यवस्था गर्थे। मध्यम वर्गीय परिवार, त्यसमाथि ठूलो परिवार भएकाले परिवारले उनलाई आवश्यक सामग्री उपलब्ध गराउन सकेन । परिवारको आर्थिक अभावका कारण दाजु र दिदीहरु कोही पनि विद्यालयमा जान पाएका थिएनन् ।

उनको २० वर्षको उमेरमा ज्ञानी श्रेष्ठसँग विवाह भयो। एक छोरा र एक छोरी भए । ज्ञानी श्रेष्ठसँगको वैवाहिक सहयात्रा ४६÷४७ वर्षसम्म मात्र रह्यो। २०७३ साल भदौ २५ गतेका दिन उनलाई आफ्नी जीवन सँगिनीले सदाका लागि छोडेर यो संसारबाट बिदा भइन् । उनको हरेक दुःख कष्टमा साथ दिएकी ज्ञानीले सुखको भोग गर्ने समयमा मृत्युवरन गर्दा उनी निकै विक्षिप्त भएका थिए । “मेरो अभाव र दुःखको समयमा मेरो ढाल बनी मसँगै सहयात्री भएर साथ दिइन् । जब हाम्रो जीवनमा सुखका दिन सुरु भए उनी सधैँका लागि मलाई छोडेर गइन् ।”– उनी दुःख मिश्रित मलीन स्वरमा सुनाउँछन् ।

२०३६ सालतिर इन्द्रजात्राको १ दिन अगाडि घर सल्लाहबाट उनका परिवार छुट्टिएर बसे। छुटेर बसेपछि परिवार पाल्नका लागि उनले फौँ बन्जा (धान बेच्ने)को काम गरे। धान उठाएर मिलमा लगेर कुटी सो चामल काठमाडौँको विभिन्न ठाउँमा पुर्‍याई बिक्री वितरण गर्थे उनी । उनले डकर्मी भएर केही समय साथीहरुसँग मिलेर ठेकदारको घर बनाउने काम पनि गरेका थिए । उनले करिब २० वर्ष जति ठेकेदार भएर काम गरे।

उनी पञ्चायतकालदेखि नै राजनीतिमा सक्रिय छन् । नेपाली कांग्रेसका क्रियाशील सदस्य उनी २०३९÷०२÷११ गते नेपाल युवा सङ्गठन प्रारम्भिक कार्यसमिति टोखा सरस्वती गाउँ पञ्चायतको सभापतिमा उनले निर्विरोध जितेका थिए । युवा सङ्गठनको सभापति रहेका बेला उनको नेतृत्वमा देयक्वमा ढल निर्माण तथा भख्य हितिको मर्मत गर्ने कार्य भएको थियो। उनले ताय्माय् खलःमा समेत सामेल भएर सांस्कृतिक क्षेत्रमा काम गरेका थिए ।

२०४७ सालतिर काठमाडौँ ठमेल स्थित प्रजापति टोलमा माइला घरबेटीकोमा चाकु बनाउँदाखेरिको दुःख सम्झन्छन् उनी । यो अवस्थासम्म आउने कल्पना समेत थिएन । एक दिन चाकु बनाउने क्रममा उनी मरिमरी बाँचे। उनी सम्झन्छन् – “कामदारको लापरबाहीले गर्दा चाकु बनाउने फोसीमा २ बाल्टिन सखर हाल्नु पर्ने थियो। काम गर्नेले ३ बाल्टिन हालेर बेसरी आगो लगाई पकाएछ । अचानक सखर उम्लेर चुलोभित्र गएपछि बेसरी आगो दन्कियो। यसरी आगो बलेपछि घरबेटी माइला साहुले ९÷१० बाल्टिन पानी हालेर आगो निभाए ।”

२०५६ सालतिर सोही ठाउँ नजिक सतु प्रजापतिको घरमा पनि त्यस्तै दुर्घटना भएको थियो। चाकु बनाउने साना २ वटा कोठा थिए । बाहिरपट्टि ढुङ्गा बिछ्याइएको सानो चोक थियो। राती चोकमा त्रिपाल बिछ्याइए चाकु फिँजाउने काम गरिन्थ्यो। सुकेपछि आ–आफ्नै खर्पनमा राखी बिहानी पख सेल्स म्यानहरु बिक्रीमा जान्थे।

त्यसबेला कामदारहरुलाई अहिले जस्तो खाना कहाँ पाइन्थ्यो, मोटो चामल, सागसब्जी मात्रै हुन्थ्यो। तर पनि उनीहरु जोस र जाँगरका साथ काम गर्थे । अहिले जिरा मसिनोको भात, अचार, तरकारीहरू र २÷३ दिनको फरकमा कुखुरा र राँगाको मासु खुवाउनु पर्छ । अहिलेका कामदारहरु सोखिनदार छन् । टोखाका कामदारहरु काम गर्न र बस्न मान्दैनन् । त्यही भएर बाध्यतावस काम चलाउनको लागि बाहिर जिल्लाका कामदारहरु खोज्नु पर्छ ।

उनले २०३६ सालमा चाकु उत्पादन सुरु गरे। २०५२ सालतिर किराना पसल खोले। नेपाली र भारतीय मिठाई पनि बनाएर बेचे। उनले सुरु गरेको व्यवसायलाई अहिले आफ्ना छोरा कृष्णबहादुर श्रेष्ठ र बुहारी सन्तमाया श्रेष्ठले चलाइरहेका छन् । उनी कहिलेकाहीँ आफू पनि व्यापार तथा चाकु उत्पादनमा सघाइरहेका छन् ।