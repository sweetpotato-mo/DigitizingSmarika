# तु र टोखा चाकु संस्कृति

**गणेशमान श्रेष्ठ** | अध्यक्ष, टोखा सांस्कृतिक संरक्षित क्षेत्र विकास समिति

विभिन्न युग र कालखण्डहरूमा भगवान र मानव सभ्यतामा आफ्नो मन, वचन र कर्म लगाएर पनि मनमा उब्जिएका योजना कार्यहरू अधिकांश अधुरै रहेको पाइन्छ । यसै क्रममा हामीले विभिन्न पौराणिक कथाहरूमा सुन्ने गरेका थियौँ कि भगवान विष्णुले अति स्वादिष्ठ डाँठयुक्त वनस्पतिको रूपमा रहेको उखुमा फल फलाउने भनी गरिएको कल्पना पनि अधुरै रहेको छ भन्ने गरिन्छ । त्यसैले भगवान विष्णु पुकार गरी स्वस्ति शान्तिदेखि विभिन्न चूडाकर्म, पूजा संस्कारहरूमा उखुलाई अनिवार्य राख्नु पर्ने गरिएको पाइन्छ ।

उखु एक यस्तो गुणकारी वनस्पति हो जसको रसमा अत्यधिक एन्टी अक्सिडेन्ट पाइन्छ । जसको प्रयोग हाम्रो पाचन तन्त्रको लागि निकै महत्त्वपूर्ण हुन्छ । यसले विभिन्न सङ्क्रमणबाट बच्न र बचाउन पनि सहयोग पुर्‍याउँछ साथै हाम्रो शरीरको लागि अति आवश्यक लवण तथा अन्य तत्त्वहरू प्रशस्तै पाइने भएकाले यसलाई आयुर्वेदिक औषधीको रूपमा पनि लिने गरिन्छ । मृगौला, कलेजो, पहँेलो रोग (कमलपित्त), छाला रोग, प्रोस्टेट, ब्रेस्ट क्यान्सर, घाँटी, दाँत, श्वासप्रश्वास आदि रोगको लागि विशेष प्रतिरोधात्मक भूमिका निर्वाह गर्ने उखुको रस वरदान सावित हुने गरेको मानिन्छ ।

कृषिकर्ममा अब्बल मानुषिक शाश्वत वस्तीको रूपमा रहेको एक युगीन वस्ती परापूर्व कालमा योगी, ऋषि, महर्षिहरूको आगमन हँुदा भिक्षा, शान्ति माग्दा यहाँका बासिन्दाहरूले बडो सत्कारी भावले अन्न भिक्षा दान गर्नु भएकोले भिक्षा पाई प्रसन्न भएका योगी, ऋषि, महात्माहरूले लक्ष्मीको बास रहेको ठाउँ सम्झी टोखालाई लक्ष्मीपुर नामकरण गरिदिएको भन्ने कथन छ । उपत्यकाका विभिन्न ऐतिहासिक नेवाः वस्तीहरू, पुर अथवा व्यवस्थित सहर वस्ती भन्ने जनाउ सहितको नामकरण ग्रहण गरेको पाइन्छ ।

कालान्तरमा 'तुकः' नामको मानव सहयोगी उखुबारीमा लुकी बस्ने ख्याक रहेको ठाउँ वस्ती भएकोले तुक्ख्या हँुदै र वरिपरि व्यवस्थित 'तु' अथवा उखु खेती गर्ने जमिन (ठाउँ) 'ख्यो' भएकोले 'तुख्योः' अपभ्रंश भई 'टोखा' नामकरण हुन गई हाल ऐतिहासिक सांस्कृतिक नगरी टोखा र टोखा नगरपालिका भनी विस्तारित टोखा नामकरण झाँगिँदै आएको छ । ऐतिहासिक मानव समाज र सभ्यताको विकासक्रम सँगसँगै विभिन्न कालखण्डहरूमा विभिन्न घटना परिघटनाहरू भएको पाइन्छ । प्राणी र वनस्पतिहरूको आ–आफ्नो अस्तित्वको लागि हुने सङ्घर्षहरू निरन्तर नै भइरहेको हुन्छ । प्राणी जगतमा अति उत्तम श्रेष्ठता भएकाले नै मानव समाज अनि सभ्यताको विकास भएको हो। त्यसैले मानव जीवन रक्षा र अस्तित्वको लागि निरन्तर अन्तरद्वन्द्व पनि चलिरहेको हुन्छ । त्यसैबाट नयाँ नयाँ कुराहरूको अनुसन्धान तथा नयाँ नयाँ चिजबिजहरूको आविस्कार हुने गर्दछ ।

यसरी यथार्थतामा तत्कालीन यहाँको कृषिकर्ममा अद्वितीय श्रेय, शान्ति युक्त पद्मरागी पुर्खाहरूले त्यसताका नगदेबालीको रूपमा रहेको उखु खेतीबाट उत्पादन हुने उखु रसलाई गर्मी याममा सितलता र पौष्टिकताको लागि सेवन गरिआइएको देखिन्छ भने पछि व्यवस्थित प्रयोजनमा ल्याउन विभिन्न अनुसन्धान सहित प्रशोधन गरी सखर र सखरबाट उत्कृष्ट स्वादयुक्त एक अति व्यग्र गुलियो जसलाई नेपालभाषामा चाकु भन्ने गरिन्छ, त्यसैले यसलाई चाकु नै नाम दिइयो। जसको सेवनले विशेष तागत र ताप दिने गर्दछ । यसरी यस्तो शक्तिवद्र्धक परिकारलाई पर्व, संस्कृति र संस्कारसँग जोडेर मानव जीवनमा एउटा महत्त्वपूर्ण जीवन्ततालाई प्रवाह गर्ने मेलोमेसोको व्यवस्था ऐतिहासिक नगरी टोखाबाट गरिएको पाइन्छ ।

चाकु नेवाः संस्कृति, संस्कार अन्तरगत यःमरी पुन्हि (धान्य पूर्णिमा) मा यःमरी बनाई यःमरी भित्र चाकु राखेर खाने र माघ १ गते सल्हु (सङ्क्रान्ति) का दिन घ्यः चाकु सल्हु भनी अनिवार्य घ्यु र चाकु खानु पर्ने चलन छ । चाकु मङ्सिर, पुष, माघ र फाल्गुण महिनासम्म नियमित खाजा र खानासँगै खाने गरिन्छ । जुन बेला काठमाडौँ उपत्यकामा अत्यधिक जाडो भइरहेको हुन्छ । बिहेवारी लाखा (टीकाटालो गर्न), जन्म सूचना दिन, सुत्केरीको लागि विशेष परिकार बनाउन आदि इत्यादि संस्कार कार्यमा चाकुको अनिवार्यता गरिएको हुन्छ ।

नेवारी लोक भाकामा ठट्यौलीको रूपमा गाउने गीत “टोखाया चाकु, मचा बुई थाकु, मचा बुलं हाकु, यःमरी माकु” लगायत अन्य विभिन्न मौलिक किस्साहरू चाकुसँग जोडेर भनिएको पाइन्छ । घरमा बुहारीले बच्चा जन्माइसकेपछि तत्काल माइतीमा समाचार पुर्‍याउने (सःथ्यंकेगु) गरिन्छ । छोरा जन्मिएमा सिङ्गो (छपाँय्) एउटा चाकु र छोरी जन्मिएमा आधा (बापाँय्) चाकु दिई पुर्‍याउन पठाउने चलन छ । जसले माइती पक्षबाट आफ्नो छोरी चेलीले छोरा वा छोरी के जन्माइन् भनी तत्काल थाहा पाइन्छ । आजकल सञ्चार जगतमा आएको आधुनिकता र विकासले कतिपय ठाउँमा यस्तो चलन हराइसकेको छ ।

टोखामा चाकु बनाउने सिप बिस्तारै बिस्तारै पुस्तान्तरण हुँदै हँुदै आजकल युवाहरू यस पेसामा उत्साहपूर्वक लागिपरेका छन् । यस पेसालाई जाडो याम अवधिमा अत्यधिक खपत हुने व्यावसायिक पेसाको रूपमा लिइएको छ । आधुनिक समयकाल परिस्थिति अनुसार चाकुलाई विविध अन्य परिकारमा मिश्रण गरी सदाबहार प्रयोजनमा ल्याउन मिल्ने गरी आवश्यक व्यावसायिक योजना गरेर विविध अनुसन्धान गर्नुपर्ने देखिन्छ । टोखा परम्परागत चाकु संरक्षण समाज स्थापना गरी संस्थागत सहित आफ्नो पुर्खौली व्यावसायिक हक अधिकार सुरक्षित गर्ने कार्यमा युवाहरू तल्लीन भइरहेका छन् ।

पिता पुर्खाको अत्यन्त महत्त्वपूर्ण मिहिनेतले सिर्जेर आजपर्यन्त टोखाको गौरवगाथाको रुपमा जीवन्त तुल्याई राखेको चाकु संस्कृति सम्पदाको सार्थक चिनारी र सन्देश प्रदान गर्न ऐतिहासिक सांस्कृतिक नगरीको भित्री भाग र आसपासको सार्वजनिक ठाउँमा एउटा चाकु स्तम्भ सहित सांस्कृतिक पार्क धरोहरको रुपमा निर्माण गर्नु अत्यन्त जरुरी छ। यसका लागि सरोकारवाला सङ्घ संस्था र टोखा नगरपालिका, जनप्रतिनिधि, राजनैतिक दलका प्रतिनिधिहरु, व्यवसाय तथा सम्पूर्ण संस्कृतिकर्मीहरु सक्रियतापूर्वक लाग्नुपर्ने देखिन्छ ।

हाम्रा पुर्खाहरूले आफ्नो रगत पसिना बगाई साँचेर राखेको टोखाको मौलिक परम्परागत कला, सिप, संस्कृति र सम्पदाहरूलाई सौन्दर्यता प्रदान गरी राष्ट्रिय र अन्तर्राष्ट्रिय स्तरसम्म चिनारी दिन सकिने गरी पर्यटकीय नगरीको रूपमा विकास गरी स्थानीय जीवन स्तर उकास्ने कार्यको लागि आवश्यक योजनाहरू तर्जुमा गर्नुपर्नेछ । सबल नेतृत्वको कार्यभार विद्वत्वर्ग, अनुभवी र कर्मठ युवा जगतले पूर्ण रूपमा ग्रहण गर्नु हुनेछ भन्ने आशा एवम् विश्वास गर्दछु ।